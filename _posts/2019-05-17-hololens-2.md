---
layout: post
title: "هولولنز 2 معرفی شد"
date: 2019-05-17
excerpt: "پس از سال‌ها گمانه‌زنی، مایکروسافت نسل جدید هدست واقعیت ترکیبی خود را با نام هولولنز ۲ رونمایی کرد. این محصول جدید مبتنی بر اسنپدراگون ۸۵۰ توسعه یافته است."
tags: [مایکروسافت,هولولنز,واقعیت افزوده,واقعیت مجازی,VR,AR]
comments: false
source: "زومیت"
---

![image](/assets/img/posts/1.jpg)

مایکروسافت پس از چند ماه گمانه‌زنی، نسل جدید هدست واقعیت ترکیبی خود را با نام هولولنز ۲ رونمایی کرد. هولولنز ۲ در‌مقایسه‌با نسل گذشته‌ی خود، در طراحی تغییراتی کرده و همچنین کوچک‌تر شده است.

اندازه‌ی هدست واقعیت ترکیبی مایکروسافت هنوز هم کمی بزرگ است ؛ اما در‌مقایسه‌ با نسل گذشته بسیار کوچک‌تر شده است. در نسل جدید هولولنز ، از نگه‌دارنده‌ی روی سر خبری نیست و به‌جای آن ، نگه‌دارنده‌های دیگری در قسمت جلو اضافه شده‌اند. البته به‌جای نگه‌دارنده‌ی بالای سر ، بند‌های کشی تنظیم‌شدنی تعبیه شده که دور سر قرار گرفته و هولولنز ۲ را در جای خود نگه می‌دارند.

![image](/assets/img/posts/2.jpg)

مایکروسافت وظیفه‌ی پردازشی در هولولنز ۲ را به نسخه‌ای اختصاصی از تراشه‌ی اسنپدراگون ۸۵۰ سپرده است. استفاده از اسنپدراگون ۸۵۰ در هولولنز ۲ به‌معنای خداحافظی با معماری x86 و به‌کارگیری معماری ARM در گجت مایکروسافت است. شاید محتمل‌ترین مزیت استفاده از تراشه‌ی اسنپدراگون در هولولنز ۲ را باید در بهبود مصرف انرژی و درنتیجه ، عمر باتری بیشتر این گجت عنوان کرد که البته برای اطمینان از آن ، در انتظار نتایج اولین آزمایش‌ها باید باشیم.

با وجود استفاده از تراشه‌ی اسنپدراگون ۸۵۰ ، از پشتیبانی از شبکه‌های LTE خبری نیست. مایکروسافت در پاسخ به این موضوع مدعی شده این نوع ارتباط جزو نیازهای کاربران هولولنز ۲ نیست؛ از‌این‌رو ، چنین قابلیتی در نظر گرفته نشده است. وجود چنین قابلیتی ، به‌تنهایی مشکلات افزایش مصرف باتری و نیز گرم‌شدن دستگاه را به‌همراه دارد. مایکروسافت در هولولنز ۲ زاویه‌ی دید را در‌مقایسه‌ با نسل پیش افزایش داده است. زاویه‌ی دید یکی از مشکلاتی بود که کاربران در نسل گذشته از آن شکایت می‌کردند. همچنین ، فرایند نمایش محتوای مجازی در بستر دنیای واقعی نیز بهتر شده است.

مایکروسافت قابلیت تعقیب دست را نیز برای تعامل بهتر با اشیای مجازی در دنیای واقعی بهبود داده است. با بهبود این قابلیت ، کاربران می‌توانند تعامل بهتری با هولوگرام‌ها داشته باشند. هولولنز ۲ از امروز برای پیش‌خرید دراختیار کاربران است. علاقه‌مندان می‌توانند این هدست واقعیت ترکیبی را با پرداخت ۳،۵۰۰ دلار بخرند.
